Martin Edward Hellman (2 ottobre 1945) è un informatico e crittografo statunitense.

È noto per gli studi sulla crittografia che ha condotto nei primi anni settanta insieme a Whitfield Diffie e Ralph Merkle. Nel 1976 ha pubblicato, insieme a loro, New Directions in Cryptography, un articolo che esponeva un nuovo metodo per la soluzione del principale problema dei sistemi crittografici, lo "scambio della chiave". Tale metodo, che è divenuto famoso come scambio di chiavi Diffie-Hellman, ha portato rapidamente alla nascita della crittografia a chiave pubblica.




